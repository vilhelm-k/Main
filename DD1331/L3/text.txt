På onsdagskvällen ska alla röster vara räknade, enligt Valmyndigheten. Enligt bedömare är sannolikheten att majoriteten svänger till Socialdemokraternas Magdalena Anderssons regeringsunderlag liten. Större osäkerhet råder kring om Moderatledaren Ulf Kristerssons regeringsunderlag fortsätter att leda med knappast möjliga övervikt, ett mandat.

Källor inom Moderaterna och Sverigedemokraterna som SvD talat med hoppas att minst ett och kanske ännu fler mandat ska ticka in. Enligt statsvetaren Tommy Möller har det betydelse att styra med ett eller flera mandats övervikt.

– Uppenbart är det stor skillnad, ett mandat är minsta möjliga marginal, säger han.


Tommy Möller pekar på att det finns risk att en riksdagsledamot till exempel från Sverigedemokraterna, som tidigare haft relativt många politiska vildar, får nya vildar. En sådan skulle kunna få samma roll som den före detta vänsterpartisten Amineh Kakabaveh har haft. Hon blev politisk vilde den mandatperiod som nu tar slut. Regeringen och Socialdemokraterna har varit tvungna att förhandla direkt med henne för att Stefan Löfven och senare Magdalena Andersson skulle kunna bli statsministrar.

Också Liberalerna kan göra det extra vanskligt att regera med liten marginal.

– Det finns åtminstone två uttalat kritiska ledamöter inom Liberalerna, som är tydliga med att man inte gillar upplägget med samarbete med Sverigedemokraterna. Det gör att det blir ganska bräckligt även om man har ett par mandats övervikt.

Dessutom blir en regering som vilar på ett mandats övervikt mer sårbar för om någon ledamot trycker fel, eller missar en viktig omröstning. Ulf Kristersson har kritiserat nuvarande regering för att styra på ett alltför instabilt mandat. Vid flera tillfällen har regeringens budget fallit och den har regerat på reservationer som oppositionen stöttat.

Även om det är osannolikt att partierna utanför en eventuell högerregering, S, MP, C och V, går ihop om en hel gemensam budget som sedan går igenom med stöd av minst en ledamot från regeringsunderlaget, så skulle de fyra partierna kunna gå ihop om reservationer och stoppa delar av regeringens budget med hjälp av bara en ledamot från högersidan.

Något som skulle kunna tala för att högersidan lyckas skrapa ihop fler mandat är att runt en tredjedel av de så kallade onsdagsrösterna brukar vara utlandsröster, och de brukar ge ett stort stöd åt Moderaterna. Partiet är dessutom det som rent matematiskt har störst sannolikhet att få ett till mandat när rösterna avrundas. Störst risk att förlora ett mandat har Vänsterpartiet.

Vilket parti inom Ulf Kristerssons regeringsunderlag som får eventuella extra mandat spelar också roll.

– Det har betydelse för styrkeförhållandena, som är viktiga även om de inte bara avgörs av antal mandat. Om Liberalerna får mandatet gör det viss skillnad jämfört med om Sverigedemokraterna får det, säger Tommy Möller.

Liberalerna skulle också tjäna på om högersidan får ytterligare ett mandat av en annan anledning. För om det står och faller på ett mandat, och en liberalpartist röstar mot partilinjen ser det väldigt illa ut för liberalledaren Johan Pehrsons ledarskap.